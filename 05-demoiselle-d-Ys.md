# Demoiselle d'Ys

> "Mais je croy que je  
> Suis descendu on puiz  
> Ténébreux onquel disoit  
> Heraclytus estre Vereté cachée."  

> Der er tre ting som er vidunderlige for mig, ja, og fire som jeg ikke kender  
> Ørnens vej i luften; slangens vej på klippen; skibets vej på midten af havet; og en mands vej med en kvinde  

#### I

Den totale isolering ved stedet begyndte at have sin indvirkning; jeg satte mig ned for at se situationen i øjnene og, hvis muligt, genkende positioner i landskabet som kunne befri mig fra min nuværende situation. Hvis jeg blot kunne finde havet igen, så ville alt være klart, for jeg vidste at man kunne se øen Groix fra klipperne. 

Jeg lagde mit gevær ned, og satte mig på hug for at tænde en pibe. Da kiggede jeg på mit ur. Den var snart fire. Jeg var vandret langt bort fra Kerselec siden daggry.

Dagen forinden havde jeg stået på klipperne under Kerselec sammen med Goulven og kigget ud over de dystre hede-landskaber, hvor jeg nu var faret vild. Landskabet havde forekommet mig fladt som en eng, som strakte sig til horisonten, selvom jeg vidste, hvor vildledende store afstande kan være. Og jeg vidste nu, at det der, fra Kerselec, syntes at være græsklædte enge, i virkeligheden var store dale dækket med tornblad og lyng, og det som lignede spredte kampesten, var i virkeligheden enorme klipper af granit.

"Det er et dårligt sted for fremmede," sagde gamle Goulven, "du må hellere finde en guide," og jeg svarede, "jeg farer ikke vild." Jeg vidste nu, at jeg var faret vild, da jeg havde sat mig for at ryge, imens havets vind blæste mig i ansigtet. På alle sider strakte hede-landskabet sig, dækket med blomstrende tornblad, lyng og kampesten. Der var ikke et træ i syne, endnu mindre et hus. Efter et stykke tid tog jeg geværet, vendte min ryg mod solen og vandrede videre.

Det var ikke meget værd at følge de støjende vandløb, som nu og da krydsede min vej, da de, istedet for at løbe ud i havet, løb ind mod landet og samlede sig i små vandhuller i hedens fordybninger. Jeg havde fulgt adskillige, men de var alle løbet ud i sumpområder og stille små damme, hvor bekkasiner fløj op og pippende flygtede i en ekstase af forskrækkelse. Jeg begyndte at føle træthed, og geværeret gnavede i min skulder på trods af den gode rem. Solen faldt lavere og lavere, og den nærmede sig nu de gule tornblade og hedens vandhuller. 

Mens jeg gik, ledte min gigantiske skygge mig an, den syntes at vokse for hvert skridt.  Tornbladene skrabede mod mine bukser og knitrede under min fødder, og badede den brune jord med blomster, mens bregner bøjede og bukkede sig på min vej.  Fra tuer sprang kaniner frem og løb væk gennem bregnerne, og imellem sumpgræsset hørte jeg vilde ænders dovne rappen. En enkelt gang løb en ræv forbi mig, og, da jeg standsede for at drikke af en bæk, baskede en hejre kraftigt med vingerne fra sivene ved siden af mig. Jeg vendte mig for at se på solen. Den syntes nu at røre kanten af engen. Og jeg besluttede mig da for, at det var meningsløst at gå videre, og jeg måtte beslutte mig for at tilbringe mindst en nat på heden. Jeg lagde mig ned i en udkørt tilstand. Aftenens skrå sollys ramte mig varmt på tværs af kroppen, men havets vind var begyndt at tage til, og jeg følte en kulde gå igennem mig fra de våde støvler. Højt over mig svævede og dykkede mågerne, som små stykker af hvidt papir; fra det fjerne hørtes en ensom spoves kald. Lidt efter lidt sank solen ned under græsset, og fra zenit glødede den sunkne sol. Jeg betragtede himlen skifte fra den svageste gul til lydesrød og så til farven af et svagt glødende bål. Skyer af myg dansede over mig, og højt oppe i den rolige luft steg og dykkede en flagermus. Mine øjenlåg begyndte at falde.  Da jeg forsøgte at ryste døsigheden af mig, hørte jeg pludseligt støj iblandt bregnerne. Jeg løftede mine øjne. En stor fugl hang stille i luften over mig. I et øjeblik stirrede jeg, ude af stand til at bevæge mig; og så sprang noget inde i bregnerne, og fuglen dykkede så hovedkulds derned. 

Jeg var på fødderne i løbet af et øjeblik og stirrede nu igennem tornblade. Fra noget lyng tæt ved kunne jeg høre lyden af en kamp, og så var alt stille. Jeg gik fremad, med geværet hævet, men da jeg kom til lyngen sænkede jeg det igen, og jeg stod stille i tavs undren. En død hare lå på jorden, og ovenpå den stod en storslået falk, en fod var begravet i harens hals, den anden i et af dyrets lemmer. Men det der overraskede mig mest, var ikke det blotte syn af falken, som sad på sit bytte. Jeg havde set det mere end en gang. Falken var udstyret med en form for snor om begge ben, og fra snorerne hang små stykker metal, som lignede bjælder. Fuglen vendte sine intense gule øjne imod mig, og hakkede så sit bøjede næb ind i byttet. I det samme øjeblik hørtes hastige skridt iblandt lyngen, og en pige sprang frem. Uden at se på mig gik hun hen til falken, og lod sin behandskede hånd glide frem under dens bryst, og løftede den fra byttet. Så lod hun behændigt en hætte glide ned over fuglens hoved, og holdt den frem på handsken, hvorpå hun bøjede sig og samlede haren op.

Hun satte en snor fast omkring dyrets ben og fastgjorde enden til sit bælte. Hun begyndte igen at gå. Da hun så mig løftede jeg min kasket og hun erkendte min tilstedeværelse med en næsten usynlig bevægelse. Jeg var meget overrasket, fortabt i bendring over scenen, som jeg havde set, og først nu forekom det mig at her var min frelse. Men da hun bevægede sig væk, huskede jeg, med mindre jeg ønskede at sove på heden, at jeg måtte genvinde mit mæle uden forsinkelse. Ved mit første ord tøvede hun, og da jeg trådte frem foran hende, syntes jeg at se et udtryk af frygt i hendes smukke øjne. Men da jeg ydmygt berettede om min ubehagelige situation, blussede hendes ansigt, og hun kiggede på mig i undren.

"Du kommer i hvert fald ikke fra Kerselec!" svarede hun. 

Hendes søde stemme havde ingen spor af den bretonske accent eller nogen anden accent, som jeg kendte, og alligevel var der noget i den, som jeg havde hørt før, noget gammeldags og udefinerbart, ligesom temaet fra en gammel sang.

Jeg forklarede, at jeg var fra amerikaner, ubekendt med Finistère, på jagt for fornøjelsens skyld. 

"En amerikaner," gentog hun med den samme gamle musikalske accent. "Jeg har aldrig før set en amerikaner." 

I et øjeblik stod hun stille, og så kiggede hun på mig og sagde. "Selv hvis du gik hele natten, kunne du ikke nå Kerselec nu, selv ikke hvis du havde en guide."

Det var behageligt nyt. 

"Men," begyndte jeg, "hvis jeg blot kunne finde en bondes hus, hvor jeg kunne få noget at spise, og ly."

Falken på hendes arm blafrede med vingerne og rystede med hovedet. Pigen glattede dens gyldne ryg og stirrede på mig. 

"Se dig omkring," sagde hun blidt. "Kan du se enden på denne hede? Se nord, syd, øst, vest. Kan du se andet end bregner og hede?"

"Nej," sagde jeg. 

"Heden er vild og øde. Det er let at komme ind, men nogle gange kommer man aldrig ud igen. Der er ingen hytter her."

"Nå," sagde jeg, "hvis du vil fortælle mig hvilken retning Kerselec befinder sig i, så vil det ikke tage mig længere tid at gå tilbage end det har taget mig at komme hertil."

Hun kiggede på mig med et udtryk som næsten var medlidenhed.

"Åh," sagde hun, "at ankomme er let og kan tage timer; at gå er noget andet - det kan tage århundreder."

Jeg stirrede på hende i forbløffelse men besluttede mig for, at jeg havde misforstået hende. Men inden jeg nåede at sige noget greb hun en fløjte fra sit bælte og pustede i den." 

"Sid ned og hvl," sagde hun til mig; "du har rejst en lang strækning og du er træt." Hun rystede sin nederdel og gav mig et vink om at følge hende gennem tornbladede til en flad klippe mellem bregner.

"De vil snart være her," sagde hun, og satte sig ned på den ene kant af klippen, og inviterede mig til at sidde på den anden kant. Himlens efterglød begyndte at falme, og en enkelt stjerne blinkede svagt gennem et rosenrødt dis. En lang svævende trekant af vand-fugle gled syd, hen over vores hoveder, og fra sumpene omkring os kaldte hjejler.

"De er meget smukke - disse hede-landskaber," sagde hun stille. 

"Smukke, men grusomme over for fremmede," svarede jeg. 

"Smukke og grusomme," gentog hun drømmende, "smukke og grusomme."

"Som en kvinde," sagde jeg dumt. 

"Åh," sagde hun med et stød i sit åndedrat, og kiggede på mig. Hendes mørke øjne mødte mine, og jeg syntes, hun virkede vred eller bange.

"Som en kvinde," gentog hun under sit åndedrat, "hvor grumsomt at sige det!" Efter en pause, som om hun talte med sig selv, "hvor grusomt af ham at sige sådan!"

Jeg ved ikke hvilken slags undskyldning, som jeg tilbød hende for min åndsforladte, og dog harmløse tale, men jeg vidste, at hun var så bekymret over det, at jeg begyndte at tænke, at jeg havde sagt noget som var ualmindeligt forfærdeligt, uden at vide det, og jeg huskede med gru de faldgruber og snarer, som det franske sprog udsætter udlændinge for. Mens jeg forsøgte at forestille mig, hvad jeg kunne have sagt, hørtes en lyd af stemmer henover heden, og pigen rejste sig op.

"Nej," sagde hun, med antydningen af et smil på det blege ansigt, "jeg vil ikke acceptere din undskyldning, men jeg vil bevise at du tager fejl, og det skal være min hævn. Se. Der kommer Hastur og Raoul. 

To mænd trådte ind i tusmørket. Een havde en sæk over sine skuldre og den anden bar en ring foran sig, som en tjener der bærer en bakke. Ringen var fæstnet til skuldrene med remme, og omkring kanten sad tre falke med hætter og klirrende klokker. Pigen trådte frem mod falkoneren, og med en hurtig bevægelse med hånden flyttede hun falken over på ringen, hvor den hurtigt satte sig til rette omgivet af sine fæller, som rystede hoveder og fjer, så klokkerne igen ringede. Den anden mand trådte frem, bøjede sig respektfuldt, samlede haren op og lagde den ned i sækken.

"De er mine hjælpere," sagde pigen og vendte sig imod med blid værdighed. "Raoul er en dygtig falkoner, og en dag vil jeg gøre ham til jagtens leder. Hastur er uforlignelig." 

De to tavse mænd hilste mig respektfuldt. 

"Sagde jeg ikke til dig, monsieur, at jeg skal bevise, at du tager fejl?" fortsatte hun. "Det skal da være min hævn, at du udviser høflighed og accepterer mad og husly hos mig."

Før jeg kunne svare, talte hun til falkonerne, som med det samme begyndte at bevæge sig over heden, og med en nådig gestus mod mig, fulgte hun efter. Jeg ved ikke, hvorvidt hun forstod, hvor dybt taknemmelig jeg var, men hun syntes glad for at lytte, da vi bevægede os ud over den dugfriske lyng.

"Er du ikke meget træt?" spurgte hun. 

Jeg havde rent glemt min træthed i hendes selskab, og det sagde jeg til hende. 

"Tror du ikke din ganlanteri er lidt gammeldags?" sagde hun; og da jeg kiggede forvirret og ydmyget, tilføjede hun roligt, "åh, jeg kan lide det, jeg kan lide alt gammeldags, og det er dejligt at høre dig sige sådanne smukke ord."

Heden omkring os var nu meget stille under en dug af spøgelsesagtig tåge. Hjejlerne var ophørt med deres kald; græshopperne og alle andre små skabninger på markerne var helt stille, og alligevel syntes det som om, at jeg kunne høre deres sang langt bagved os. Godt foran vandrede de to falkonere over heden, og den fjerne klirren af falkenes klokker ramte vores ører som et stille klokkespil.

Pludselig kom en flot jagthund slendrende ud af tågen foran os, fulgt af en anden og endnu en, indtil et halvt dusin sprang omkring pigen ved min side. Hun kærtegnede og beroligede dem med sin behandskede hånd, talte til dem i maleriske udtryk, som jeg huskede fra gamle franske manuskripter. 

Falkene foran på ringen, båret af folkoneren, begyndte at slå med vingerne og udstøde skrig, og fra et sted forude, som endnu ikke var i syne, lød tonerne fra et jagt-horn, hvis toner flød ud over heden. Hundene løb væk fra os og forsvandt i tusmørket, mens falkene slog med vingerne og skreg fra deres sidde-pind, og pigen, som fangede melodien fra hornet, begyndte at nynne med. Klar og blød lød hendes stemme i nattens luft. 

> "Chasseur, chasseur, chassez encore,  
> Quittez Rosette et Jeanneton,  
> Tonton, tonton, tontaine, tonton,  
> Ou, pour, rabattre, dès l'aurore,  
> Que les Amours soient de planton,  
> Tonton, tontaine, tonton."  

Imens jeg lyttede til hendes dejlige stemme, fremkom en grå masse i det fjerne, som gradvist glødede mere op, og hornet lød muntert gennem tumulten af jagthunde og falke. En fakkel lyste ved en port, og et lys strømmede fra en dør, som blev åbnet, og vi trådte ind på en bro af træ, som knirkede og vaklede under vores fødder, og som førte os over en voldgrav og en i en lille gård af sten, hvor vægge stod rejst til alle sider. Fra den åbne dør kom en mand ud, bøjede sig i hilsen og rakte en kop til pigen ved siden af mig. Hun tog koppen, rørte den med sine læber og rakte den til mig, hvorefter hun i en lav stemme sagde: "Jeg byder dig velkommen."

I samme øjeblik kom en af falkonerne med en anden kop, men før de rakte den til mig, gav de den til pigen, som smagte på den. Falkoneren udtrykte en gestus, som for at modtage koppen igen, men hun tøvede et øjeblik, og så trådte hun frem og tilbød koppen til mig med hendes egne hænder. Jeg følte, at dette var en handling af ekstraordinær nåde, men jeg vidste samtidig ikke, hvad der blev forventet af mig, og jeg løftede derfor ikke koppen mod læberne med det samme. Pigens ansigt blussede. Og jeg indså, at jeg måtte handle hurtigt. 

"Mademoiselle", vaklede jeg, "en fremmed, som du har reddet fra farer, som han aldrig helt har forstået, vil nu tømme denne kop for den blideste og dejligste værtinde i Frankrig."

"I Hans navn," mumlede hun og slog korsets tegn, mens jeg tømte koppen. Hun trådte ind over dørens tærskel og vendte sig imod mig med en yndig positur, tog min hånd i sin og førte mig ind i huset, imens hun igen og igen sagde: "Du er velkommen, i sandhed du er velkommen i Château d'Ys."

#### II

Jeg vågnede den næste morgen ved musikken af horn i mine ører, og sprang ud af den antikke seng, gik hen til vinduerne, hvor gardinerne var trukket for, og betragtede sollyset, som blev filtreret gennem små dybe vinduer. Hornet ophørte, da jeg kiggede ned i gården under mig.

En mand, som kunne være bror til de to falkonere, stod i midten af en stor flok hunde. Et buet horn blev hængt på hans ryg, og i hånden holdte han en lang pisk. Hundene peb og hylede, dansede omkring ham i forventning; der var ligeledes lyde af trampende heste i den lukkede gård.

"Stig op!" råbte en bretonsk stemme, og klapren fra hove hørtes, og de to falkonere red ind blandt hundene i gården. Da hørte jeg en anden stemme, som fik mit hjerte til at banke hurtigere: "Piriou Louis, jag hundene godt og grundigt og spar hverken sporer eller pisk. Raoul og Gaston, se til at *epervier*en ikke viser sig sig at være *niais*en, og hvis det er bedst for din bedømmelse, *faites courtoisie à l'oiseau. Jardiner un oiseau*, ligesom *mué*en her på Hasturs håndled, det er ikke svært, men De, Raoul, må ikke finde det enkelt at styre denne *hagard*. To gange sidste uge frådede han *au vif* og tabte *beccade*en selvom han brugte *leurre*en. Fuglene opfører sig som en dum *branchier. Paître un hagard n'est pas si facile*."

Drømte jeg? Det gamle falkoner sprog, som jeg havde læset om i gule manuskripter - det gamle glemte franske sprog fra middelalderen lød i mine ører, mens hundene gøede, falkenes klokker klingede og hestene stampede. Hun talte igen i det smukke, glemte sprog:

"Hvis du heller vil fastspænde *longe*en efterlade din *hagard au bloc*, Raoul, da vil jeg intet sige; for det var en skam at ødelægge en smuk dags sport med en dårligt trænet *sors. Essimer abaisser*, - det er muligvis den bedste måde. *Ça lui donnera des reins*. Jeg var muligvis hurtig med fuglene. Det tager tid at bestå *à la filière* og øvelserne *d'escap*."

Da bøjede falkoneren Raoul sig i sine stigbøjler og svarede: "Hvis det er Mademoiselles fornøjelse, da vil jeg beholde høgen."

"Det er mit ønske," svarede hun. "Falkejagt kender jeg, men du mangler endnu at give mig lektioner i *Autourserie*, min kære Raoul. Sieur Piriou Louis, stig op!"

Jægeren sprang ind i en buegang og i løbet af et øjeblik var han vendt tilbage på stærk sort hest, efterfulgt af en piqueur.

"Åh," råbte hun muntert, "fart på Glemarec René! Fart på! Fart på! Lad hornet lyde, Sieur Piriou!"

Den forunderlige musik fra jagt-hornet fyldte gården, hundene sprang gennem porten og galopperende klovdyr styrtede ud ad den stenbelagte gård; larmende på vindebroen, snart mere lydløst og så forsvundet i hedens lyng og bregner. Fjernere og fjernere lød hornet indtil det blev så svagt, at det blev overdøvet af en lærkes sang. Jeg hørte stemmen nedenfor, som svarede på et kald indefra huset. 

"Jeg fortyder ikke jagten. Jeg vil følge en anden gang. Høflighed overfor den fremmede, Pelagie, husk det!"

Og en svag stemme lød bævende indefra huset, "Courtoisie".

Jeg tog mine underklæder af og vaskede mig fra hoved til fod i det store kar med iskoldt vand, som stod på stengulvet ved foden af min seng. Herefter ledte jeg efter mit tøj. Det var forsvundet, men på en plads nær døren lå en bunke klæder, som jeg inspicerede med forbavselse. Da mit tøj var forsvundet, følte jeg mig nødsaget til at tage klæderne på, som åbenbart var lagt frem til mig, fordi mit eget tøj skulle tørre. Der manglede ikke noget, kasket, sko og jagt-vest af sølvgråt vadmel; men det tæt-siddende antræk og de sømløse sko tilhørte et andet århundred, og jeg huskede de mærkelige klæder, som de tre falkonere i gården var iklædt. Jeg var sikker på at det ikke var moderne tøj fra noget sted i Frankrig eller Bretagne; men ikke før at jeg var fuldt påklædt og stod foran et spejl mellem vinduerne, gik det op for mig, at jeg var klædt meget lig en ung jæger fra middelalderen, og ikke som en nutidig mand fra Bretagne. Jeg tøvede og samlede hatten op. Skulle jeg gå ned og præsentere mig selv i disse mærkelige klæder? Der syntes ikke at være anden udvej, da mine egne klæder var forsvundet, og der var ikke en klokke i det gamle kammer, hvor jeg kunne ringe efter en tjener; så jeg nøjedes med at fjerne en kort høge-fjer fra hatten. Derpå åbnede jeg døren og gik ned af trapperne. 

Ved foden af trappen sad en gammel bretonsk kvinde og spandt. Hun kiggede op på mig, da jeg trådte frem, smilte ærligt og ønskede mig godt helbred i det bretonske sprog. Jeg svarede leende på fransk. I det samme dukkede min værtinde op og returnerede min hilsen med ynde og værdighed, som sendte et gys gennem mit hjerte. Hendes dejlige hoved med det smukt krøllede hår blev kronet af et hoved-klæde, som sendte alle spekulationer angående mine egne klæders epoke til hvile. Hendes slanke figur var udsøgt klædt i en hjemme-spundet vadmels jagt-klædning, hvor sømmene var af sølv, og på hendes ene handske-dækkede hænder bar hun en af hendes høge. Med perfekt enkelhed greb hun min hånd og førte mig ud i gårdens have, og satte sig ned ved et bord og inviterede mig til at sidde ved hendes side. Da spurgte hun mig i hendes bløde maleriske accent, hvordan jeg havde sovet, og om det havde været ulejligt at gå klædt i tøjet, som den gamle Pelagie havde lagt frem til mig, da jeg sov. Jeg kiggede på mit eget tøj og skoene, som tørrede i solen på have-muren, og jeg hadede nu de gamle klæder. Sikke rædsler de var sammenlignet med disse yndefulde klæder, som jeg nu bar! Jeg fortalte hendes dette leende, og hun var ganske enig med mig. 

"Vi smider dem bort," sagde hun med en stille stemme. I min forbavselse forsøgte jeg at forklare, at jeg umuligt kunne forestille mig at acceptere tøj fra nogen, selvom jeg vidste, at det måske var en almindelig form for gæstfrihed i denne del af landet. Desuden ville jeg ligne en usandsynlig person, hvis jeg vendte tilbage til Frankrig, klædt på denne måde. 

Hun lo og kastede sin smukke hoved, og sagde noget på gammelt fransk, som jeg ikke forstod, og så trådte Pelagie ud med en bakke med to skåle med mælk, et hvidt brød, frugt, en tallerken med honning og en kande med en dyb rød vin. "Ser du, jeg har endnu ikke brudt min faste, fordi jeg ønskede at du skulle spise sammen med mig. Men jeg er meget sulten," smilte hun.

"Jeg vil hellere dø end at glemme et eneste af de ord, som du har sagt!" røg det ud af mig, og mine kinder brændte. "Hun vil tro at jeg er gal," tilføjede for mig selv, men hun vendte sig mod mig med funklende øjne.

"Åh!" mumlede hun. "Så Monsieur ved alt, hvad der er at vide om ridderlighed -"

Hun rakte frem og brød brødet. Jeg sad og betragtede hendes hvide handsker, uden mod til at løfte mine øjne mod hendes.

"Skal du ikke spise?" spurgte hun. "Hvorfor ser du så bekymret ud?"

Åh, hvorfor? Jeg vidste det nu. Jeg vidste, at jeg ville give mit liv, hvis mine læber kunne røre de rosenrøde hænder - jeg forstod nu at i det øjeblik, hvor jeg havde set ind i hendes mørke øjne, ude på heden, da havde jeg elsket hende. Min store og pludselige lidenskab gjorde mig tavs. 

"Er du dårlig til mode?" spurgte hun.

Da, som en mand, der udtaler sin egen undergang, svarede jeg sagte: "Ja, jeg er dårlig til mode, på grund af kærlighed til dig. Og da hun ikke rørte sig eller svarede mig, mærkede jeg en kraft, som bevægede mine læber på trods af mig, og jeg sagde: "Jeg som er uværdig til den blideste af dine tanker. Jeg som misbruger din gæstfrihed og betaler din blide høflighed tilbage med vovede formodninger. Jeg elsker dig." Hun lagde sit hoved i hænderne, og svarede mig blidt, "jeg elsker dig. Dine ord rører mig. Jeg elsker dig."

"Da vil jeg vinde dig."

"Vind mig," svarede hun.

I al den tid havde jeg siddet stille, mit ansigt vendt mod hendes. Hun, ligeledes stille, hendes søde ansigt hvilede på de opadvendte håndflader, og da hendes øjne kiggede ind i mine, vidste jeg, at hverken hun eller jeg havde talt i menneske-sprog; men jeg vidste, at hendes sjæl havde svaret mig, og da jeg samlede mig, følte jeg ungdom og skøn kærlighed, som strømmede igennem enhver af mine vener. Hun, med en klar kulør i det skønne ansigt, syntes som een, der var vågnet af en drøm, og hendes øjne søgte mine med et spørgende blik, som fyldte mig med en rystende fryd. Vi brød hurtigt pausen og talte snart om os selv. Jeg fortalte hende mit navn og hun fortalte mig sit, Demoiselle Jeanne d'Ys. 

Hun fortalte om hendes moder og faders død, om hvordan de nitten af hendes år var blevet tilbragt i den lille befæstede gård sammen med barnepigen Pelagie, piqueuren Glemarec René samt de fire falkonere, Raoul, Gaston, Hastur og Sieur Piriou louis, som alle havde tjent hendes far. Hun havde aldrig været udenfor heden - aldrig havde hun set en menneskelig sjæl før, undtagen falkonerne og Pelagie. Hun vidste ikke, hvordan hun havde hørt om Kerselec; måske havde falkonerne fortalt hende om det. Hun kedte legenderne om Loup Garou og Jeanne la Flamme fra hendes barnepige Pelagie. Hun broderede og spandt hør. Hendes høge og hundene var hendes eneste adspredelse. Da hun havde mødt mig på heden var hun tæt ved at falde død om, i det øjeblik hun hørte min stemme. Hun havde, det var sandt, set skibe fra klipperne, men så langt øjet rakte på heden, hvorover hun galoperede, var der intet tegn på liv. Der var en legende, som Pelagie fortalte, som berettede, at enhver, som var faret vild i det uudforskede hede-landskab, aldrig skulle vende tilbage, fordi heden var fortryllet. Hun vidste ikke, om det var sandt, og hun havde aldrig tænkt over det, før hun mødte mig. Hun vidste ikke om falkonerne nogensinde havde været udenfor heden, og om de kunne, hvis de ønskede det. Bøgerne i huset som Pelagie, barnepigen, havde læst hende at læse, var flere hundrede år gamle.

Alt dette fortalte hun mig med en sød alvor, som man sjældent ser i andre end børn. Mit navn faldt hende let at udtale, og hun insisterede på, fordi mit fornavn var Philip, at jeg måtte have fransk blod i mig. Hun var ikke nysgerrig for at lære noget om verdenen udenfor, og jeg tænkte, at hun måske havde overvejet det, men mistet interessen af respekt for de historier, som barnepigen havde fortalt hende. 

Vi sad stadig ved bordet, og hun kastede druer til små fugle, som trådte frygtløst frem mellem vores fødder. Jeg begyndte at tale vagt om at gå, men hun ville ikke høre tale om det, og før jeg vidste af det, havde jeg lovet at blive en uge og jage med høg og hund i hendes selskab. Jeg fik ligeledes tilladelse til komme tilbage fra Kerselec og besøgte hende. 

"Hvorfor," sagde hun uskyldigt, "jeg ved ikke, hvad jeg skal gøre, hvis du aldrig kommer tilbage;" og jeg, som vidste at jeg ingen ret havde til at vække hende af det pludselige chok, som erklæringen af min kærlighed måtte have bragt, sad stille, turde knap at ånde.

"Du vil besøge mig ofte?" spurgte hun. 

"Meget ofte," sagde jeg. 

"Hver dag?"

"Hver dag."

"Åh," sukkede hun.

Hun rejste sig og tog min hånd med en barnlig uskyld, og vi vandrede gennem haven og frugt-træerne til en grøn plæne, som var omkranset af en bæk. Over plænen var der spredt femten eller tyve træstube - delvist indlejret i græsset - og på dem alle, pånær to, sad falke. De var spændt fast til stubbene med snore, som var bundet til ringe omkring deres fødder, lige over kløerne.  En lille strøm af rent kildevand flød i en snoret retning, men med kort afstand til enhver træstub. 

Fuglene igangsatte en støj da pigen trådte frem, men hun gik fra den ene til den anden, gav kærtegn, lod dem hvile kort tid på hendes hånd.

"Er de ikke smukke?" spurgte hun. "Se her er der en hedninge-falk. Vi kalder den 'uværdig', fordi den fanger byttet i direkte jagt. Dette er en blå-falk. I falkoner-sprog kalder vi den 'ædel', fordi den svæver over byttet, styrtdykker og fanger det ovenfra. Denne hvide fugl er en ger-falk fra norden. Den er også 'ædel'. Her er en merlin, og denne er en heroner-falk. 

Jeg spurgte hende, hvordan hun havde lært det gamle sprog om falkejagt. Hun huskede det ikke, men mente at det måtte være hendes fader, som havde lært hende det, da hun var meget ung.

Så førte hun mig bort og viste mig unge falke i reder. "Disse hedder niais i falkoner-sproget," forklarede hun. "En branchier er en ung fugl, som netop er parat til at forlade reden og hoppe fra gren til gren. En ung fugl, som endnu ikke har fået fjer, kaldes en sors, og en mué er en høg, som har fået fjer i fangenskab. Når vi fanger en vild falk, som har udvokset fjer, da kalder vi den for en hagard. Raoul lærte mig, hvordan man klæder en falk på. Skal jeg lære dig, hvordan det gøres?"

Hun satte sig ved kanten af vandløbet mellem falkene, og jeg kastede mig for hendes fødder for at lytte. Demoiselle d'Ys holdt rosen-spidset finger op og begyndte alvorligt.

"Først må man fange falken."

"Jeg er fanget," svarede jeg. 

Hun lo meget kønt og fortalte mig at min 'dressur' måske ville blive vanskelig, da jeg var 'nobel'. 

"Jeg er allerede tæmmet," svarede jeg, "indfanget og med klokke."

Hun lo, henrykt. "Åh min tapre falk; så vil du vende tilbage ved mit kald?"

"Jeg er din," svarede jeg alvorligt. 

Hun satte stille et øjeblik. Og så blev farven i hendes kinder forstærket og hun løftede igen sin finger, og sagde: "Lyt; jeg ønsker at tale om at være falkoner - "

"Jeg lytter, grevinde Jeanne d'Ys."

Men igen faldt hun i staver, og hendes øjne syntes fikseret på noget bagved sommer-skyerne. 

"Philip," sagde hun omsider. 

"Jeanne," viskede jeg. 

"Det er alt, - det var hvad jeg ønskede," sukkede hun, - "Philip og Jeanne."

Hun strakte sin hånd frem og jeg rørte den med mine læber. 

"Vind mig," sagde hun, men denne gang var det kroppen og sindet, som talte i kor. 

Efter et øjeblik begyndte hun igen: "Lad os tale om falkoner-kunsten." 

"Begynd," svarede jeg; "vi har fanget falken."

Jeanne d'Ys tog min hånd i begge hendes og fortalte mig, hvordan man med uendelig tålmodighed lærer den unge falk at sidde på håndleddet, hvordan den lidt efter lidt vænner sig til lyden af klokker og selskab. 

"I begyndelsen skal de have god appetit," sagde hun; "og så, lidt efter lidt, reduceres føden, som vi kalder *pât*. Når, efter mange nætter tilbragt *au bloc*, som nu, lærer vi *hagard* at sidde stille på håndleddet, og så er fuglen klar til at blive lært at komme efter føden. Jeg binder *pât* til en snor, eller *leurre*, og lærer fuglen at komme til mig, så snart jeg begynder at hvirvle snoeren rundt i cirkler omkring mit hoved. I begyndelsen smidder jeg *pât*en, når fuglen kommer, og han spiser føden af jorden. Efter et stykke tid vil han lære at fange leurre*en i luften, mens jeg svinger den rundt om mit hoved eller trækker den over jorden. Efter det er det let at lære falken at fange et rigtig bytte, blot man altid husker  'faire courtoisie á l'oiseau', hvilket betyder at man tillader fuglen at smage byttet."

Et skrig fra en af falkene afbrød hende, og hun rejste sig at justere *longe*en som havde viklet sig om *bloc*en, men fuglen blafrede fortsat med vingerne og skreg. 

"Hvad *er* der galt?" sagde hun. "Philip, kan du se noget?"

Jeg kiggede mig omkring og først så jeg ingenting, som kunne forklare fuglens adfærd, som nu blev forstærket af skrig og basken fra alle fuglene. Da så mit øje en flad sten ved vandløbet, hvorfra pigen havde rejst sig. En grå slange bevægede sig langsomt over jordens overflade, og øjnene i dens flade trekantede hoved glimtede som damp. 

"En couleuvre," sagde hun stille. 

"Den er harmløs, ikke sandt?" spurgte jeg. 

Hun pegede på dens sorte V-formet figur i nakken.

"Den er den visse død," sagde hun; "det er en giftslange."

Vi betragtede reptilet som bevægede sig langsomt over den glatte sten, hvor solens stråler faldt på en varm plet. 

Jeg løb fremad for at undersøge den, men hun greb fast i min arm og græd, "lad være Philip, jeg er bange."

"For mig?"

"For dig, Philip, - jeg elsker dig."

Og jeg tog hende i mine arme og kyssede hende på læberne, men alt hvad jeg kunne sige var: "Jeanne, Jeanne, Jeanne." Og mens hun lagde sig rystende mod mit bryst, kunne jeg mærke, at noget ramte min fod i græsset, men jeg ænsede det ikke. Så igen ramte noget min ankel, og en skarp smerte skød igennem mig. Jeg kiggede ind i  Jeanne d'Ys' skønne ansigt og kyssede hende, og med al min styrke løftede jeg hende i mine arme og kastede hende fra mig. Jeg bøjede mig, rev giftslangen bort fra min ankel og satte min hæl på dens hoved. Jeg husker, at jeg følte mig svag og følelsesløs, - jeg husker, at jeg faldt mod jorden. Gennem mine langsomt opfattende øjne kunne jeg se Jeannes hvide ansigt, som bøjede sig mod mit, og da lyset i mine øjne blev slukket, mindes jeg stadig hendes arme omkring min hals, og hendes bløde kind mod mine let åbne læber. 

Da jeg åbnede øjnene, kiggede jeg mig omkring i rædsel. Jeanne var forsvundet. Jeg så vandløbet og den flade sten, men høgene og *bloc*ene var forsvundet. Jeg rejste mig hurtigt. Haven, frugt-træerne, vindebroen og gården; alt var forsvundet. Jeg stirrede åndsforladt på smuldrende ruiner, vedbends-beklædte og grå, og store træer havde skubbet sig frem. Jeg kravlede fremad, trak min følelsesløse fod med mig, og mens jeg bevægede mig, så jeg en falk, som sejlede over trætoppene ved ruinen, og den steg i tættere og tættere cirkler, blev udtydelig og forsvandt i skyerne foroven. 

"Jeanne, Jeanne," råbte jeg, men min stemme døde på mine læber, og jeg faldt blandt urterne. Og som Gud ønskede det, så havde jeg, uden at vide det, faldet over en smuldrende grav udskåret i sten fra Moderens Sorg. Jeg så ansigtet af jomfruen gengivet i den kolde sten. Jeg så korset og tornene ved hendes fødder, og under det kunne jeg læse: 

> Bed for Demoiselle Jeanne d'Ys' sjæl  
> Som døde i hendes ungdom af kærlighed  
> Til den fremmede, Philip.  
> 1573  

Men på den kolde grav lå en kvindes handske, stadig varm og blød. 
